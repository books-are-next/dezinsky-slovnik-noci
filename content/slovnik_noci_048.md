---
title: ''
contentType: prose
---

Kosti

> Jen sami, tak sami  
> v osamění, doufajíce,  
> tak jak se i had mění v ptáka,  
> chladivý kov šupinaté kůže  
> v jiskřivou podšívku — té trpělivosti! —  
> že toto předurčení je společné!  
> A že má dlaň, tak často na stůl kladena,  
> jak odpírá si touhu dívka  
> zaslíbená zvědavosti, svou čarou života  
> nepřeroste možnost kostí,  
> pralesní hodiny jejich růstu,  
> v nichž skřípající ozvěna  
> brousí kostní hrot, jenž chladem protne  
> blánu srdce, žilkovanou krustu.
