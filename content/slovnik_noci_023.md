---
title: Pohled svisle po kmeni břízy
contentType: poetry
---

<section>

Vidlice větví jak za nohy  
k vlnitému světlu pověšená žena,  
vápenitě bílá kůra. Vrásčitá  
a hrubá, s punčochou ok  
pod vosím hnízdem, o níž se otřela  
černá srst. Ani nadšení nestrhává,  
při pohledu vzhůru, do propasti,  
kde bezrozměrnost hloubky,  
věznící za lebečním švem úlu,  
konejší nás drobnými úkony.

</section>
