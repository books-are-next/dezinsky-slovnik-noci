---
title: Protiřeč
contentType: poetry
---

<section>

Útěky z bezelstna až k pálivému zlu,  
aby snad nebylo znát slabost!  
Aby snad síla nahradila  
vyzáblost ducha, směšnost soucitu  
nebo udušené elektrické spoje  
v temnotě lebky!

</section>

<section>

Proč křičet, když lze řvát  
a každý tvůj záchvěv v napnuté tepně  
strhnout k úžasu,  
že i krev může být abstraktní,  
hýbe-li se v tvém krku!

</section>
