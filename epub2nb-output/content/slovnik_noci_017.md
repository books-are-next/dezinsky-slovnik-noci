---
title: Vlaštovka
contentType: poetry
---

<section>

Viděl jsem v okně tvář mladé dívky,  
krásnou svou netečností,  
tím, že svět je jí tak vzdálen  
jako ulétající podzimní chmýří,  
a tím, že _dokonalost nelze milovat_,  
jenom jí sloužit,  
a slepota té dálky  
byla hrozivější než zoufalství,  
ale také chladivá jak heřmánkový obklad,  
totiž že je možné rozpažit,  
aniž by jediný ze štíhlých prstů  
dosáhl na neohoblovanou stěnu,  
která by znamenala konec i pro vlaštovku,  
umlácenou v malé místnosti vlastními křídly.

</section>
