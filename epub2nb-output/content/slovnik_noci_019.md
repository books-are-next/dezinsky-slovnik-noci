---
title: ''
contentType: prose
---

V látce nekonečna

> Ve skříni mezi šatstvem tak útulno,  
> i s tajemstvím, které dráždí ke kýchání,  
> a s tmou, jež nebýt závrati,  
> dávala by pocítit tísnivou tíhu nebytí,  
> která pohromadě drží hvězdy  
> a přidušuje dech a zpomaluje krev.  
> Tedy ne lehkost, s níž lze máchnout rukou  
> a jen letmo, jako když se zavrávorá,  
> ukázat někam do vesmíru.  
> Protože v sevřených dlaních,  
> i mnohem menších, než mám dnes,  
> lze podržet se naftalínových cípů nekonečna,  
> neboť mne učili, že strach mohu mít,  
> ale nikdy nesmím se bát.
