---
title: Sklad konfekce
contentType: poetry
---

<section>

Jen napůl úst skrytých v podzimu,  
tak mluvil, a jeho oči visely  
někde v prázdnu, ne však daleko.  
Kalné studánky v pařezech  
nesvádějí k žízni. Ze stromů,  
dnes ve žluči, visely koberce.  
Na severní straně v kůře  
zastrčený mech odolává slídě nehtů.  
Hledání síly i toho, co nás připoutává,  
je zábavné jak flirt,  
ještě teď chci, abys tam tehdy byla,  
ty oči v prázdnu zavěšeny  
jak na ramínkách ve skladě konfekce!  
A mladé, útlé ženy jako ty  
se v nich mohou probírat, aby se vyděsily  
ve věčnosti intervalu, kdy zkoumaná látka obnaží něčí obličej.

</section>
